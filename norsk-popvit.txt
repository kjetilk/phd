Dette kan ikke få fortsette! Vi kan ikke la store enkeltaktører få så
stor kontroll over våre data at vi mister kontrollen over hva de vet
om oss. Vi kan ikke la framtiden styres av noen få, veldig mektige
selskaper. Vi kan ta tilbake kontrollen, men det krever at mange
vanskelige teknologiske problemer blir løst, men det er det min
oppgave tar inn over seg.

Problemstillingene er så store, men en doktorgrad er så smal, så jeg
ville konsentrere meg om noe vi gjør omtrent hver dag: Vi
sammenstiller informasjon fra ulike kilder, ser hva som passer sammen,
og så tar vi en avgjørelse, om stort og smått, fra hvilke ingredienser
skal kjøpes inn til middag i dag og hva slags takstativ som passer på
bilen, til hvor man skal bygge hus, og hva som skal være i det
huset. I dag kan man bruke dager og uker på å surfe for å sikre at man
har nok informasjon i de store sakene. Hva om det var en måte å bygge
opp spørsmålet på, slik at man kunne få svar på sekunder? For å gjøre
dette, kan man bruke et spørrespråk, og språket jeg bruker og var med
å lage heter SPARQL. På Google kan man bruke + og - foran et ord for å
si at ordet skal være med eller ikke være med. Det er begynnelsen på
et spørrespråk, men SPARQL er fryktelig mye mer avansert.

Så er problemet at for å bruke så avanserte ting til å stille
spørsmål, så er det teknisk enklest å samle data i en kjempestor
database, og så stille spørsmålene. Dette kalles sentralisering. Men,
problemet er da at de som gjør denne jobben får veldig mye
makt. Derfor må vi gjøre noe som er mye vanskeligere, la dataene være
hos dem som framstiller dem, og så lage et system som sprer spørsmålet
vårt ut og samler opp de dataene vi trenger. Da trenger vi heller ikke
dele våre data mer enn vi må. Får vi det til, har vi desentralisert
dataene.

Min forskning handler om å gjøre hver enkelt av de små databasene
rundt omkring mer robuste, slik at de tåler å delta i et slikt
opplegg. Dette gjør jeg ved å bidra med nye måter å programmere på og
ved å gjøre det mulig å bruke mellomlagre som er en standardisert del
av Internett.

Men dette skjedde ikke uten omveier. Enn så praktisk rettet min
forskning er, så grublet jeg mye om vitenskapsteori. Vi trenger å vite
om systemene vi utvikler for få opp ytelsen når vanskelige spørsmål
skal besvares, faktisk forbedrer situasjonen, men dette er faktisk
veldig vanskelig å være sikker på. Derfor begynte jeg å ta ibruk
statistiske metoder som ikke tidligere har vært brukt i feltet for å
peke på en bedre måte å gjøre det på. Men, ei heller det er godt nok,
fordi vi vet jo ikke hvordan verden vil se ut om millioner av
mennesker begynner å bruke slike systemer, da vil vi ha helt andre
data og helt andre spørsmål som skal besvares.

Jeg kom ikke dit jeg ville, men jeg bidro med litt praktisk og litt
teoretisk om hvordan en framtid der vi beholder mer av kontrollen selv
kan se ut. Se også bloggen min for mer om disse temaene:
http://kjetil.kjernsmo.net/
